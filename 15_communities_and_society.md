# Общността
В началото на живота си човек бива най-напред член на някаква общност. В самото начало това е семейството. След това се появява приятелската среда и т.н.

Общността е по определение затворена, колкото и да е голямо числото на нейните членове (напр. феновете на някой футболен клуб). Тя е затворена не в смисъл, че в нея не могат да влизат попълнения, а защото е немислима без противопоставяне на другите, на невключените в общността. Противопоставянето "ние - те" полага границите на общността, а с това и нейното определение.

Формирането на обществените съвместни действия става въз основа на определени *потребности* и свързаните с тях *интереси*. Аристотел настоява, че обществения характер на човека му е даден по природа заедно с усещането на необходимостта от държавност.

# Общества с общностен характер
Би могло да се говори за общностния характер на общества като античното полисно, което спокойно би могло да се опише като общността на свободните граждани на полиса. Както е известно, чужденците, жените, робите и децата нямат правата на свободните граждани и не са такива.

По подобен начин би могло да се разглежда и западното ранносредновековно общество. То се формира на основата на общата християнска вяра, според която всички са деца на единия Бог. Не случайно отношенията "сеньор - васал" са били мислени от участващите в тях като "бащи - деца". Сеньорът е длъжен да се грижи за своите подопечни и да ги представлява навсякъде, където е необходимо.

Най-общо би могло да се каже, че класическият античен полис и ранносредновковното западно общество могат да бъдат гледани като продължения или подражания на домашния ред и характерните за него връзки. "Обществото" там продължава да няма универсален характер и самосъзнанието на неговите членове се определя по оста "ние - те".